<?xml version="1.0" encoding="UTF-8" standalone="no"?>
<TEI xmlns="http://www.tei-c.org/ns/1.0" xml:id="normalization3151">
	<teiHeader xml:lang="de">
		<fileDesc>
			<titleStmt>
				<title>FNHD-Normalisierung Brief #3151</title>
			</titleStmt>
			<publicationStmt>
				<publisher>Volk et al.</publisher>
				<pubPlace>Zürich</pubPlace>
				<address>
					<addrLine>Institut für Computerlinguistik</addrLine>
					<addrLine>Andreasstrasse 15</addrLine>
					<addrLine>8050 Zürich</addrLine>
					<addrLine>Schweiz</addrLine>
				</address>
				<authority>Universität Zürich</authority>
				<idno subtype="url">https://www.bullinger-digital.ch/</idno>
				<date when="2024"/>
			</publicationStmt>
			<sourceDesc>
				<bibl><title>Bullinger Briefwechsels, Frühneuhochdeutsche Textnormalisierungen</title></bibl>
			</sourceDesc>
		</fileDesc>
	</teiHeader>
	<text xml:lang="de">
		<body>
			<div>
				<p>
					<s n="1" xml:lang="la" type="auto">S.</s>
					<s n="2" xml:lang="la" type="auto">Caelare humanitatem tuam perpetuo colende Bullingere mihi, neque potui neque debui a proximis autumni nundinis valetudinem meam ante afflictam multo afflictiorem fuisse.</s>
					<s n="3" xml:lang="la" type="auto">Nam qui prius reptare per aedes innixus scipioni utcunque poteram, vix hodie possum a mensa ad proxime adstante grabatum reptare.</s>
				</p>
				<p>
					<s n="4" xml:lang="la" type="auto">Accedit, unde vehementer doleo, quod lectioni ea alacritate (qua assuevi hactenus) incumbere nequeam oculis subinde caecutire manibusque, si quid interim annotandum, magis magisque tremere incipientibus.</s>
					<s n="5" xml:lang="la" type="auto">Inde haud obscure intelligo non procul abesse diem, quo dominus hinc me evocabit, utinam fide vera, unicum hoc est, quod dominum precor quotidie et prope singulis horis, neque quicquam est, quod fieri pro me optarim magis, quam abs te, in quem hoc nomine fidutiam meam potissimum conieci, tum a symmistis tuis, optimis et sanctissimis viris, hoc si contingat, precibus vestris apud deum intercedentibus iunctisque meis, nam et in hac parte non licebit mihi ipsi (cuius res agitur) dormire aut desidem esse, fuero foelix terque quaterque, utpote cum Christo et beatis omnibus aeternum gavisurus.</s>
				</p>
				<p>
					<s n="6" xml:lang="la" type="auto">Alterum est, quod non possum non conqueri haud duebie salutis meae appetentissimo tibi, ut consilio tuo succurras mihi periclitanti.</s>
					<s n="7" xml:lang="la" type="auto">Uxor mea a maternis amicis fortunis eius inhiantibus male persuasa inobsequentior mihi fieri incipit; opis enim eius et curę quanto magis ego per hanc aetatem, imo hanc valetudinem indigo, tanto ipsa in praestando debito officio fit in dies negligentior, quod vehementer molestum mihi meque ob aetatem alioqui satis morosum morosiorem reddit, etiam in toleranda valetudine impatientiorem.</s>
					<s n="8" xml:lang="la" type="auto">Ob id cogitatio saepe meum pertentat animum, num facturus ea dem exheredem bonorum meorum omnium, quae constante inter nos matrimonio industria et laboribus meis acquisivi inter qu... et empta, quum apud Basilienses tum et apud vos temporaria ad dies utriusque nostrum pensio.</s>
					<s n="9" xml:lang="la" type="auto">Et sane, nisi illa ad pristinos mores erga me et debitum officium amicis maternis valere iussis mature redierit, ea cogitatio animum meum forte victura, ita tamen ut, quae in matrimonium mihi attulit, salva omnia illi sint mansura et longe plura, utpote quae per me interim meliora reddita.</s>
					<s n="10" xml:lang="la" type="auto">Hec ad te, quem non dubito malis meis non secus atque tuis ipsius affici.</s>
					<s n="11" xml:lang="la" type="auto">Dabis consilium, precibus tuis intercedas pro me apud dominum, ut aut donet mihi maiorem patientiam aut uxori priorem, hoc est sanum et obsequentiorem animum.</s>
				</p>
				<p>
					<s n="12" xml:lang="la" type="auto">Nunc ad tuas literas.</s>
					<s n="13" xml:lang="la" type="auto">Beneficia (ut tu appellas) mea in ecclesiam vestram verbis amplificas; ego vero nulla scio, que duplicare non maluissem, nisi stetisset per exactiones easdemque creberrimas, que miseris nobis, qui imperio subsumus, subinde imperantur.</s>
					<s n="14" xml:lang="la" type="auto">Quemadmodum et hodie prope intollerabiles Ratisponae nobis imperatę sunt intra paucos dies numerandae.</s>
					<s n="15" xml:lang="la" type="auto">Adde, ut tu ipse scribis, victualium omnium charitatem totam prope Germaniam pervagantem, maxime in Rheni inferioribus partibus, quae Caesari hereditarię sunt, de quibus plerique mira referunt, ut taceam interim (quod invitus quidem, maxime apud te memoro) uxoris ea in re obstreperum hodie animum, persuasae a cognatis maternis facultatibus eius inhiantibus, ... quidem, ut et mihi in meis negotium facere tentent, sed frustra tandem, ut spero.</s>
					<s n="16" xml:lang="la" type="auto">Decreveram aedes, quas satis magnificas hic habeo iure testamentario ad ecclesiam vestram transferre.</s>
					<s n="17" xml:lang="la" type="auto">Hic illi pro viribus obstant mihi, quia dictae aedes ab uxore mea ad me pervenerunt, sed adeo..., quod inhabitare eas comode non poteram; coactus itaque fui in meliorationem earundem conferre ultra mille aureos nummos Rhenenses.</s>
					<s n="18" xml:lang="la" type="auto">Hoc illi, seu potius cognatis eius donare non est animus.</s>
					<s n="19" xml:lang="la" type="auto">Sed de his in praesentiarum abunde, alio tempore forte plura, uxore interim, quod optarem, ad meliorem mentem redeunte.</s>
				</p>
				<p>
					<s n="20" xml:lang="la" type="auto">De tranquillitate et piis studiis scholae, ecclesiae totiusque reipublicae vestrae gaudeo vehementer et eo nomine domino gratias ago precorque, ut ea foelicitas sit vobis perpetua.</s>
					<s n="21" xml:lang="la" type="auto">Quod vero scribis vires tuas paulatim frangi crebris laboribus, quis miratur laborum tuorum sciens.</s>
					<s n="22" xml:lang="la" type="auto">Intra paucos annos tot scripsisti in re pia libros ad Christi gloriam, ut propemodum aeques divi Aurelii Augustini labores, qui tamen vix numerabiles.</s>
					<s n="23" xml:lang="la" type="auto">Vires... humano generi non datae sunt; est itaque, ut in aliis ita et in laboribus animi modus altius servandus.</s>
					<s n="24" xml:lang="la" type="auto">Quapropter serva te liberis tuis ac omnibus, qui Christi gloriam longe lateque per te tuique similes propagatam venerantur et amant.</s>
				</p>
				<p>
					<s n="25" xml:lang="la" type="auto">In Apocalypsim scripsisti conciones.</s>
					<s n="26" xml:lang="la" type="auto">Liber hic famam antea satis magnam mirifice augebit.</s>
					<s n="27" xml:lang="la" type="auto">Vix enim liber alius, in quo difficultates maiores, quae plus exerceant homines.</s>
					<s n="28" xml:lang="la" type="auto">Ad Hieremiam deinde conversurus te, prophetam omnino amabilem, eos labores polliceris dedicaturum te mihi.</s>
					<s n="29" xml:lang="la" type="auto">Ea de re audisti me olim ad te scribentem, quod honore tanto sim indignus et ob id magis in votis esse mihi, ut tuas sanctissimas preces ad dominum pro misello me fundas, ut felicem hinc mihi migrationem concedat.</s>
					<s n="30" xml:lang="la" type="auto">Sed ne videar olim bonorum virorum honeste sentientium de me iuditia parum reverenter habuisse, eius rei arbitrium tibi permitto.</s>
					<s n="31" xml:lang="la" type="auto">Facies, quod voles.</s>
				</p>
				<p>
					<s n="32" xml:lang="la" type="auto">Quod scribis fervere bellum in Italia inter Caesarem, pontificem et eius auxiliarem Galliarum regem nihil miror.</s>
				</p>
				<p>
					<s n="33" xml:lang="la" type="auto">Inter signa enim extremum diem procurrentia fore praedicit Christus, ut gens surgat contra gentem et regnum contra regnum.</s>
					<s n="34" xml:lang="la" type="auto">Germani nos (loquor de his, qui imperio subsunt) intra paucos annos simile pluries experti, et necdum finis; eo enim nomine Ratisponę iterum exactiones nobis imperatę intollerabiles.</s>
				</p>
				<p>
					<s n="35" xml:lang="la" type="auto">De colloquio, quod illic iterum promissum fertur apud nos Wormacię ad primam iunii inchoandum, ego aliud vix habeo, quod scribam, quam quod vereor technas esse, quibus imperii ordinibus illuditur, donec cum Caesar, tum Ferdinandus rex rebus suis cum incommodo nostro consulant, deglubant et exhauriant miseram Germaniam, exhaustam (deus malum omen avertat) sub iugum Hispanicum tandem mittant.</s>
					<s n="36" xml:lang="la" type="auto">Hec ad tuas literas, optime Bullingere, pluribus, quam ob tremulas manus destinaram.</s>
					<s n="37" xml:lang="la" type="auto">Superest, ut te tuosque omnes, uxorem, liberos, generos in Christo valere foeliciter iubeam omnibusque vobis adeoque symmistis tuis universis, qui tecum Tiguri Christum praedicant in scholisve docent scriptisque gloriam eius propagant per orbem, optem aetatem longam ad consolationem plurimorum, qui quotidie inde in salutis doctrina aedificantur, amen.</s>
					<s n="38" xml:lang="la" type="auto">Iterum foeliciter valete in Christo omnes.</s>
				</p>
				<p>
					<s n="39" xml:lang="la" type="auto">Ex Wormatia, Lutheropapistica urbe, 17. Aprilis anno 57. Bullingeri, si quisquam alius, observandissimus et perpetuus cultor Guolph.</s>
					<s n="40" xml:lang="de" type="auto">Waidnerhaus.</s>
				</p>
				<p>
					<note type="address">[Adresse:]</note>
					<s n="41" xml:lang="la" type="auto">Amplissimo ornatissimoque viro ac domino d. Heinrycho Bullingero, primarię ecclesiae Tigurinae ministro ut doctissimo ita fidelissimo, domino amicoque charissimo et iuxta spiritum patri longe colendissimo.</s>
				</p>
			</div>
		</body>
	</text>
</TEI>
